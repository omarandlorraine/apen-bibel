## Kapittel 1

1 I de dagene da dommerne styrte, ble det en gang hungersnød i landet. Da dro en mann med sin hustru og sine to sønner avsted fra Betlehem i Juda for å oppholde seg en tid i Moabs land.
2 Mannen hette Elimelek, hans hustru No'omi og hans to sønner Mahlon og Kiljon; de var efratitter[^1] - fra Betlehem i Juda. De kom nå til Moabs land og ble der.
3 Så døde Elimelek, No'omis mann, og hun ble tilbake med sine to sønner.
4 De tok seg moabittiske hustruer, den ene hette Orpa og den andre Rut; og de bodde der i omkring ti år.
5 Da døde også begge sønnene, Mahlon og Kiljon; og kvinnen var tilbake etter sine to sønner og etter sin mann.

### Ruts troskap mot No'omi
6 Da reiste hun med svigerdøtrene sine og vendte tilbake fra Moabs land; for hun hadde hørt i Moabs land at Herren hadde sett til sitt folk og gitt dem brød.
7 Hun dro bort fra det stedet hvor hun hadde vært, og svigerdøtrene hennes var med henne, begge to. Mens de nå var på vei tilbake til Juda land,
8 sa No'omi til de to svigerdøtrene hennes, Vend om og gå hjem igjen, hver til sin mors hus. Måtte Herren vise godhet mot dere, som dere har gjort mot de døde og mot meg!
9 Må Herren la dere finne et hjem, hver i sin manns hus! Og hun kysset dem; men de brast i gråt
10 og sa til henne: Nei, vi vil følge deg tilbake til ditt folk.
11 Da sa No'omi: Vend om, mine døtre! Hvorfor vil dere gå med meg? Har jeg da enda sønner i mitt liv som kunne bli deres menn?
12 Vend om, mine døtre, og gå hjem! For jeg er for gammel til å bli en manns hustru. Om jeg så tenkte: Jeg har enda håp, ja, om jeg så enda inatt fikk en mann og så fødte sønner,
13 skulle dere derfor vente til de ble store? Skulle dere derfor stenge dere inne og ikke få dere menn? Nei, mine døtre! For det er mye bitrere for meg enn for dere, siden Herrens hånd har rammet meg så hårdt.
14 Da brast de igjen i gråt. Og Orpa kysset sin svigermor og sa henne farvel, men Rut ville ikke skilles fra henne.

15 Da sa hun: Du ser din svigerinne er vendt tilbake til sitt folk og til sin gud; vend nå du og tilbake og følg din svigerinne!
16 Men Rut sa: Ikke overtal meg til å forlate deg og vende tilbake! For dit du går, vil jeg gå, og hvor du blir, vil jeg bli; ditt folk er mitt folk, og din Gud er min Gud;
17 hvor du dør, vil jeg dø, og der vil jeg begraves. Måtte Herren la det gå meg ille både nå og siden om noe annet enn døden skal skille meg fra deg.
18 Da No'omi så at hun hadde fast bestemt seg for å gå med henne, holdte hun opp med å tale til henne om det.

### No'omi og Rut vender tilbake
19 Så gikk de begge videre til de kom til Betlehem. Og da de kom til Betlehem, kom hele byen i bevegelse for deres skyld, og kvinnene sa: Er dette No'omi?
20 Da sa hun til dem: Kall meg ikke No'omi[^2], kall meg Mara[^3]! For den Allmektige har gjort det svært bittert for meg;
21 med fulle hender dro jeg bort, men med tomme hender har Herren latt meg vende tilbake. Hvorfor kaller dere meg No'omi, når Herren har vitnet imot meg, og den Allmektige har latt det gå meg ille?
22 Så kom da No'omi tilbake med svigerdatteren sin, moabittinnen Rut - hun var vendt tilbake fra Moabs land; og de kom til Betlehem i begynnelsen av bygghøsten.

[^1]:  fra Efrata, d.e. Betlehem, [Første Mosebok, 35](../01%20Første%20Mosebok/035.md), 19.
[^2]:  ynde.
[^3]:  bitterhet.
